# Beleggen is geld verdienen met geld

Beleggen is geld investeren. Je zet nu geld opzij, met de bedoeling dat het meer waard wordt. Je pensioen wordt betaald van beleggingen bijvoorbeeld: je legt je hele leven geld in, en het pensioenfonds investeert het geld in (hopelijk) verantwoordelijke investeringen.

## Geld is opgeslagen moeite

Geld is als een batterij voor waarde. Waarde betekent "hoe nuttig ben je geweest", of "hoeveel nuttige moeite heb je gedaan". Als een bakker in een dorp brood maakt voor iedereen, dan is dat nuttig voor het dorp. Geld is een manier om bij te houden hoeveel "nuttigheid punten" de bakker heeft. Als de bakker dan groente nodig heeft, of zijn haar geknipt moet hebben, dan weet het dorp of de bakker genoeg heeft bijgedragen aan het dorp om alles eerlijk te houden. Het zou immers niet eerlijk zijn als de bakker 1 brood bakt in de maand en dan bij de boer vraagt om alle tomaten die de boer heeft.

Als je dit breder trekt is geld een schuld van de samenleving aan jou. Een briefje van €50 zegt eigenlijk: he Nederland, ik krijg nog €50 aan moeite van jullie. Die "opgeslagen moeite" in je geld kan je dan uitwisselen voor dingen waar andere mensen moeite in hebben gestoken.

> Voorbeeld: Als je dan dropveters gaat kopen en betaald met je €2, dan zeg je eigenlijk "he Nederland, ik kreeg nog €2 aan moeite van jullie, die wil ik inwisselen voor de moeite die de fabriek heeft gestoken in deze dropveters.

Geld is dus puur een manier om bij de houden hoe we de boel een beetje eerlijk houden, zodat mensen die moeite doen beloond worden met de moeite die andere mensen voor andere dingen gedaan hebben. Hoe eerlijk die verdeling is is een andere discussie, ook interessant maar niet het onderwerp van dit boek.

## Geld wordt altijd minder waard

De moeite die je in geld opslaat heeft geen oneindige houdbaarheid. Opgeslagen moeite bederft elk jaar een beetje, wat betekent dat je steeds minder krijgt voor je geld. De meeste mensen beschrijven dit als "alles wordt altijd duurder", maar eigenlijk is het zo dat geld steeds goedkoper wordt.

Stel dat jij een mooi brood bakt en het verkoopt voor €1. Die munt van €1 slaat de moeite op die je in het broodbakken gestopt hebt. Als over 100 jaar je nakomelingen naar de winkel gaan en een brood willen kopen met die €1 zeggen ze eigenlijk: "he Appie, bij overgrootouders hebben een keer een brood gebakken, en daar hebben ze nooit wat voor gevraagd, nu wil ik een brood in ruil voor die moeite".

Een beetje alsof een basisschool vriend op de 30e aanklopt en zegt: "he ik krijg nog een lolly van je, die had ik voor je gekocht 20 jaar geleden weet je nog"? Met de tijd vinden we moeite die mensen in het verleden hebben gedaan minder waard, en dat is dus ook zo met geld. Hoe langer geleden de moeite is gedaan, hoe minder we het vaak waard vinden.

```
Achtergrond: In de realiteit zijn de oorzaken van inflatie ingewikkelder dan dat. Die hangen samen met veel dingen zoals bijvoorbeeld productiekosten deflatie (betere fabrieken maken dingen goedkoper), en geldcreatie door banken (meer geld = minder waarde van het geld), de staat van de economie op enig moment (veel mensen kopen dingen = dingen worden duurder).

De bovenstaande metafoor is meer een conceptuele manier over hoe je na kan denken over het feit dat geld minder waard wordt, en is niet bedoeld als een accurate beschrijving van de mechaniek van hoe dat werkt.
```

Als je terugdenkt over hoe duur dingen 10 jaar geleden waren, dan lijken veel dingen toen goedkoper. Als je echter kijkt naar de gemiddelde inkomens dan die je vaak dat veel levensbehoeftes relatief even duur zijn gebleven. Dat is niet voor alles zo (huizen bijvoorbeeld), maar dat is een verhaal voor een ander moment.

## Beleggen is geld verdienen met geld

Briefjes van €50 die je in de kast legt doen niets, en dat is zonde. Ze kunnen nuttig zijn voor andere mensen, en die mensen willen je vaak best wat betalen om het te lenen.

> Voorbeeld: een vriend wil een cadeau voor zijn vriendin kopen, maar krijgt morgen pas zijn salaris. Hij vraagt je of hij €50 mag lenen, en beloofd je volgende week €50 en een biertje terug te betalen. €50 omdat hij dat geleend heeft, en het biertje omdat je hem helpt.

Als het gaat om vrienden en familie dan rekenen veel mensen geen rente (in ieder geval niet in geld), maar stel dat de overheid geld van je wil lenen? De meeste mensen willen dan geld in ruil voor die lening. Dat is een voorbeeld van van een investering in een staatsobligatie (hebben we het later nog over).

Er zijn veel manieren om te beleggen, maar het idee is altijd om nu geld weg te geven zodat je later meer krijgt:

- je leent een oom €1000 om een restaurant te openen, hij betaald je volgend jaar €1100 terug
- de overheid heeft meer geld nodig en vraagt pensioenfondsen om geld, en betaald daar jaarlijks 5% over zodat de pensioenfondsen de pensioenen kunnen betalen
- Shell wil overstappen op zonnepanelen produceren, als je €100 aan ze geeft krijg je een percentage van de winst als het ze lukt over te stappen

## Speculeren en investeren zijn anders

Beleggers heb je in alle soorten en maten, van pensioenfondsen die je opa en oma willen kunnen betalen tot Amerikaanse hedgefund cowboys die zoveel mogelijk geld willen harken en het niets boeit als de V&D failliet gaat.

Je kan deze beleggers in twee groepen onderverdelen:

- speculanten kopen iets omdat ze denken dat iemand anders er later meer voor betaald
- investeerders geven geld uit aan dingen die iets doen/produceren en dan geld oplevert

> Voorbeeld: een speculant koopt een gouden munt voor €500, en hoopt dat over 5 jaar iemand hem voor €1000 koopt. Een investeerder leent een bakker €5000 om een nieuwe oven te kopen, daardoor kan de bakker meer brood maken en de €5000 terugbetalen en zelf meer verdienen.

We gaan hier geen oordeel vellen over wat ethisch is en wat niet, maar dit boek gaat vooral over investeren en niet om speculeren.
